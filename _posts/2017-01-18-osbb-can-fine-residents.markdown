---
title: 'У Львові в ОСББ будуть накладати штрафи на недобросовісних мешканців'
date:   2017-01-18 23:00:00 +0300
excerpt: 'Таке рішення було прийнято на засіданні виконавчого комітету Львівської міської ради'
---
Відтепер голови ОСББ та житлово-будівельних кооперативів зможуть
складати адміністративні протоколи на мешканців, що **засмічують будинки** або
**самовільно переплановують житло**.

З 1 листопада 2016 року голови ОСББ та керівництво житлово-будівельних
кооперативів зможуть складати протоколи про адміністративні правопорушення, передбачені 
[ст. 150 Кодексу України про адміністративні правопорушення 
(*Порушення правил користування жилими будинками і жилими приміщеннями*)](http://zakon3.rada.gov.ua/laws/show/80731-10/page8){:target="_blank"}. 
Стаття 150 КУпАП передбачає штраф за порушення правил користування житлом, санітарного
утримання сходових кліток, ліфтів, під'їздів, дворів тощо, а також за
самовільне перепланування житла. Йдеться про засмічення ліфтів і
сходових кліток, написи на стінах тощо.

Після складання протоколу голови ОСББ та ЖБК скеровуватимуть їх на
розгляд адмінкомісій при районних адміністраціях. 

Таке рішення було прийнято на засіданні виконавчого комітету Львівської міської ради.

> **Стаття 150. КУпАП Порушення правил користування жилими будинками і жилими приміщеннями** 
> (станом на 18 січня 2018 року)
>
> Порушення правил користування жилими приміщеннями, санітарного
> утримання місць загального користування, сходових кліток, ліфтів,
> під'їздів, придомових територій, порушення правил експлуатації жилих
> будинків, жилих приміщень та інженерного обладнання, безгосподарне
> їх утримання, а також самовільне переобладнання та перепланування
> жилих будинків і жилих приміщень, використання їх не за
> призначенням, псування жилих будинків, жилих приміщень, їх
> обладнання та об'єктів благоустрою – тягнуть за собою попередження
> або накладення **штрафу на громадян від одного до трьох
> неоподатковуваних мінімумів доходів громадян і попередження або накладення штрафу на посадових осіб - від
> трьох до семи неоподатковуваних мінімумів доходів громадян**.
